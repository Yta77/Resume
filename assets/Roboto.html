<!DOCTYPE html>
<html>
<head>
<link href='https://fonts.googleapis.com/css?family=Roboto' rel='stylesheet'>
<style>
body {
    font-family: 'Roboto';font-size: 18px;
}
</style>
</head>
<body>

<h1>L’evoluzione interpretativa delle sentenze in tema di disturbi di personalità e imputabilità</h1>
<p>Essendo, oggi, superata la concezione unitaria di malattia mentale, ed affermandosi, una concezione integrata che comporta un approccio il più possibile individualizzato, con esclusione di ricorso a categorie o a vecchi rigidi schemi nosografici, va ampliandosi così la nozione di infermità. Il concetto di infermità, quindi, si è allargato, fino a comprendere non solo le psicosi organiche, ma anche altri disturbi morbosi dell'attività psichica, come le psicopatie, i disturbi dell'affettività: oggetto dell'indagine, dunque, non è più la persona-corpo, ma la persona-psiche. E come diretta conseguenza da risolvere, risulta, il dilemma della rilevanza delle psicopatie ai fini del giudizio sull’imputabilità. A tal fine appare decisiva l’angolazione visuale in cui si pone l’interprete: se prevale la preoccupazione di rafforzare la difesa sociale, si obietterà che la semplice equiparazione tra psicopatia e malattia mentale contrasta con gli scopi del diritto penale perché i numerosi soggetti affetti da disturbi della personalità, confidando nell’esenzione della pena, sarebbero indotti ad allentare ulteriormente i loro già deboli freni inibitori. Se, invece, risulta preponderante la preoccupazione di rispettare la ratio delle norme sull’imputabilità in nome del pieno rispetto del principio di colpevolezza si dovrà ammettere che anche le anomalie della personalità, specie in condizioni di particolare gravità, possono incidere sulla capacità di intendere e di volere sino ad escluderla del tutto. L’infermità che dà origine all’alterazione della mente non necessariamente deve essere psichica, ben potendo consistere in una disfunzione di origine fisica ed organica. La nozione di infermità, a voler seguire il modello integrato, si presta a ricomprendere disturbi mentali transitori che non potrebbero essere qualificati malattia o infermità vera e propria. Pertanto, ammessa la possibilità della distinzione, non c’è ragione di escludere dal quadro delle infermità rilevanti ai fini degli artt. 88 e 89 c.p. disturbi mentali legati a malesseri fisici, ma consistenti in stati propri della psiche. Analogamente, in merito al momento in cui va riferito l’accertamento dell’infermità mentale, la giurisprudenza afferma concordemente che occorre far riferimento al momento in cui il fatto da giudicare è stato commesso; da ciò deriva che il riconoscimento di una infermità mentale contenuta in una sentenza, non può vincolare il giudice di un diverso procedimento a carico della medesima persona, perché l’infermità mentale può non costituire uno status permanente dell’individuo. Passando in rassegna i diversi paradigmi interpretativi, va detto che la giurisprudenza della Suprema Corte sulla questione relativa alla diagnosi dei disturbi della personalità sul piano dell’imputabilità è stata, volta per volta, contrassegnata dall’adesione ad uno o ad altro di tali paradigmi, con conseguenti oscillazioni interpretative. In alcuni casi, è stato affermato che “le anomalie che influiscono sulla capacità di intendere e di volere sono solo le malattie mentali in senso stretto, cioè le insufficienze cerebrali originarie o quelle derivanti da conseguenze stabilizzate di danni cerebrali di varia natura, nonché le psicosi acute o croniche, contraddistinte, queste ultime, da un complesso di fenomeni psichici che differiscono da quelli tipici di uno stato di normalità per qualità e non per quantità”, sicché “esula dalla nozione di infermità mentale il gruppo delle cosiddette abnormità psichiche, come le nevrosi e le psicopatie, che non sono indicative di uno stato morboso e si sostanziano in anomalie del carattere non rilevanti ai fini dell'applicabilità degli artt. 88 e 89 Cod. Pen., in quanto hanno natura transeunte, si riferiscono alla sfera psico-intellettiva e volitiva e costituiscono il naturale portato di stati emotivi e passionali” (Cass., Sez. VI,n. 26614/2003). In altri, si è rilevato che le manifestazioni di tipo nevrotico, depressive, i disturbi della personalità, comunque prive di un substrato organico “non sono idonee a dare fondamento ad un giudizio di infermità mentale...” (Cass., Sez. I, n. 7523/1991); e altresì che solo “l'infermità mentale avente una radice patologica e fondata su una causa morbosa può fare escludere o ridurre, con la capacità di intendere e di volere, l'imputabilità, mentre tutte le anomalie del carattere, pur se indubitabilmente incidono sul comportamento, non sono idonee ad alterare nel soggetto la capacità di rappresentazione o di autodeterminazione” (Cass., Sez. I, n. 13202/1990); o ancora, che l'eventuale difetto di capacità intellettiva determinata da semplici alterazioni caratteriali e disturbi della personalità resta priva di rilevanza giuridica (Cass., Sez. V, n. 1078/1997); inoltre, che le semplici anomalie del carattere o i disturbi della personalità non influiscono sulla capacità di intendere e di volere, “in quanto la malattia di mente rilevante per l'esclusione o per la riduzione dell'imputabilità è solo quella medico - legale, dipendente da uno stato patologico veramente serio, che comporti una degenerazione della sfera intellettiva e volitiva dell'agente” (Cass., Sez. I, n. 10422/1997). Dovendosi operare una distinzione tra psicosi e psicopatia, nel caso di specie, si è rilevato che solo la prima è da annoverare nell'ambito delle malattie mentali, mentre la seconda va considerata una mera caratteropatia, ovvero un’anomalia del carattere, tale da non incidere sulla sfera intellettiva e, quindi, inidonea ad annullare o fare grandemente scemare la capacità di intendere e di volere (Cass., Sez. I, n. 299/1991). Per tali ragioni, non sono state ricomprese in virtù di tale indirizzo interpretativo, tra le cause di diminuzione o eliminazione dell’imputabilità le cosiddette “reazioni a corto circuito” in quanto collegate a condizioni di turbamento psichico transitorio non dipendente da causa patologica, ma emotiva o passionale (Cass., Sez. I, n. 9701/1992).
Numerose sono le sentenze che appartengono, con puntualizzazioni e specificazioni varie, a tale indirizzo ermeneutico: tra queste, Cass., Sez. I, n. 16940/2004; id., Sez. III, n. 22834/2003; id., Sez. I., n. 10386/1986; id., Sez. I, n. 13202/1990; id., Sez. I n. 7315/1995; id., Sez. V, n. 1078/1997; id., Sez. I, n. 4238/1986; id., Sez. II, n. 3307/1984. Altre volte è stato sancito che gli stati emotivi e passionali possono incidere, in modo più o meno determinante, sulla lucidità mentale del soggetto agente, ma ciò non comporta, per espressa previsione normativa, la diminuzione dell’imputabilità. Infatti, perché tali stati assumano rilievo al riguardo, è necessario un quid pluris, che, associato ad essi, determini un vero e proprio stato patologico, sia pure transeunte e non inquadrabile nell'ambito di una precisa classificazione nosografica: e l'esistenza o meno di tale fattore “va accertata sulla base degli apporti della scienza psichiatrica la quale, tuttavia, nella vigenza dell'attuale quadro normativo e nella sua funzione di supporto alla decisione giudiziaria, non potrà mai spingersi al punto di attribuire carattere di infermità [come tale rilevante, ai sensi degli artt. 98 e 89 Cod. Pen.], ad alterazioni transeunti della sfera psico-intellettiva che costituiscano il naturale portato degli stati emotivi e passionali di cui sia riconosciuta l'esistenza” (Cass., Sez. I, n. 967/1997).
Il riconoscimento che anche le deviazioni del carattere possono elevarsi a causa incidente sull’imputabilità, a condizione che su di esse si innesti, o si sovrapponga, uno stato patologico che alteri la capacità di intendere e di volere, ha spinto una parte della giurisprudenza a ritenere, da una parte, che le anomalie del carattere e le cosiddette personalità psicopatiche, determinino un’infermità di mente solo nel caso in cui, per la loro gravità, cagionino un vero e proprio stato patologico, uno squilibrio mentale e, dall'altra parte, che la personalità borderline non rilevi ai fini dell’imputabilità, pur includendo la scienza psichiatrica tale disturbo tra le infermità (Cass., Sez. VI, n. 7845/1997).
In alcune decisioni è stato affermato, senza con ciò generalizzare il concetto, che anche le “reazioni a corto circuito” – normalmente appartenenti all'ambito degli stati emotivi e passionali – in determinate situazioni, possono costituire manifestazioni di una vera e propria malattia che “compromette la capacità di intendere e di volere, incidendo soprattutto sull'attitudine della persona a determinarsi in modo autonomo, con possibilità di optare per la condotta adatta al motivo più ragionevole e di resistere, quindi, agli stimoli degli avvenimenti esterni” (Cass., Sez. I, n. 5885/1997; id., Sez. I, n. 3170/1994; id., Sez. I, n. 12429/1994; id., Sez. I, n. 12366/1990; id., Sez. I, n. 4492/1987; id., Sez. I, n. 14122/1986).
</p>
<p>123456790</p>
<p>ABCDEFGHIJKLMNOPQRSTUVWXYZ</p>
<p>abcdefghijklmnopqrstuvwxyz</p>

</body>
</html>
